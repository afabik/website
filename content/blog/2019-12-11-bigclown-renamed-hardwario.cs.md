---
title: Stavebnice BigClown mění svůj název na HARDWARIO
draft: false
date: 2019-12-11
description: >-
  V roce 2016 jsme začali naši misi a přivedli na svět IoT stavebnici s názvem BigClown. Tato značka vznikla s odkazem na "vlastnosti" spoluzakladatelů - opravdu velkého Pavla (nejen výškou) a zábavného Alana (jak kdy). Dnešním dnem se stavebnice BigClown stává stavebnicí HARDWARIO.
image_preview: >-
  https://res.cloudinary.com/lukasfabik/image/upload/v1576055326/blog/bigclown-renamed-hardwario/hardwario.jpg
image_main: >-
  https://res.cloudinary.com/lukasfabik/image/upload/v1576055352/blog/bigclown-renamed-hardwario/bigclown-hardwario_wide.jpg
author: alan_fabik
categories: ["hardwario"]
---

{{< perex >}}
V roce 2016 jsme začali naši misi a přivedli na svět IoT stavebnici s názvem BigClown. Tato značka vznikla s odkazem na "vlastnosti" spoluzakladatelů - opravdu velkého Pavla (nejen výškou) a zábavného Alana (jak kdy).
{{< /perex >}}

Brand BigClown od začátku provokoval a ve světě mejkrů si našel spoustu příznivců a také pár odpůrců :) Stavebnice se však začala stále více prosazovat v průmyslu a také ve vzdělávání, a tam značka BigClown už moc dobře nefungovala. Asi si dokážete představit situaci, kdy management ČEZu podepisuje smlouvu s klauny :) Protože se nyní čím dál více orientujeme právě na piloty Průmyslu 4.0 a aktivní STEM výuku, a také pro zjednodušení komunikace, rozhodli jsme se sjednotit značku našich produktů a naší firmy. Proto se dnešním dnem stavebnice BigClown stává stavebnicí HARDWARIO. To klaunské nám samozřejmě zůstává v srdcích a ještě nějakou dobu bude figurovat na některých našich modulech, protože jsme celkem dobře předzásobeni.

![Alan a Pavel](https://res.cloudinary.com/lukasfabik/image/upload/v1576054493/blog/bigclown-renamed-hardwario/P1540874.jpg)

## HARDWARIO = Multifunkční průmyslové IoT stavebnice
HARDWARIO nyní prezentujeme jako multifunkční průmyslové IoT stavebnice, které nacházejí uplatnění zejména v pilotních projektech Průmyslu 4.0, DIY projektech domácí automatizace a také jako skvělá pomůcka aktivní STEM výuky. Hlavními přednostmi našich stavebnic zůstávají průmyslová kvalita, low-power design, snadné sestavování, vysoká míra  integrace a široká nabídka IoT konektivity. Poskytujeme profesionální technickou podporu a tříletou záruku na naše originální produkty.

## Poznejme se osobně!
Hodně nás nabíjí setkávání s lidmi kteří se zajímají o hardware, internet věcí a STEM výuku. Proto pořádáme celou řadu webinářů a seminářů. V současné době se tak můžete přihlásit na webinář [IoT piloty průmyslu 4.0 do druhého dne](https://www.eventbrite.co.uk/e/iot-piloty-prumyslu-40-do-druheho-dne-prakticky-online-webinar-tickets-84150964801). Ten proběhne ve čtvrtek 12. prosince od 15 hodin. Brzo spustíme seriál dalších webinářů, mimojiné o aktivní STEM výuce, kde ukážeme vše, co jsme načerpali během naší úspěšné účasti ve finském akcelerátoru XEdu. Už teď je k dispozici Stručný popis našeho přístupu k výuce STEM včetně pedagogického rámce [ke stažení](/cs/education/).

V rámci změn jsme integrovali veškerý důležitý obsah, který byl na webu bigclown na web www.hardwario.com a pod stejnou značkou spustili i [nový e-shop](https://obchod.hardwario.cz). V nejbližších dnech dojde k přesunutí dokumentace a fóra a postupně i repozitářů na GitHubu.

Zůstaňte s námi a společně inspirujme vynálezce zítřka.

Za tým HARDWARIO vás zdraví Alan
